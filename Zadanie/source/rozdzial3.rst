3. Dowody
=========

Liczba różnych dowodów twierdzenia Pitagorasa jest przytłaczająca,
według niektórych źródeł przekracza 350. Euklides w Elementach podaje
ich osiem, kolejne pojawiały się na przestrzeni wieków i pojawiają aż po
dni dzisiejsze.

Niektóre z dowodów są czysto algebraiczne (jak dowód z podobieństwa
trójkątów), inne mają formę układanek geometrycznych (prawdopodobny
dowód Pitagorasa), jeszcze inne oparte są o równości pól pewnych figur.
Zaprezentujemy tu jedynie kilka wybranych dowodów, do innych podajemy
odsyłacze na końcu artykułu.

3.1 Dowód układanka
-------------------

Dany jest trójkąt prostokątny o bokach długości a,b i c jak rysunku z
lewej. Konstruujemy kwadrat o boku długości a + b w sposób ukazany na
rysunku z lewej, a następnie z prawej. Z jednej strony pole kwadratu
równe jest sumie pól czterech trójkątów prostokątnych i kwadratu
zbudowanego na ich przeciwprostokątnych, z drugiej zaś równe jest ono
sumie pól tych samych czterech trójkątów i dwóch mniejszych kwadratów
zbudowanych na ich przyprostokątnych. Stąd wniosek, że pole kwadratu
zbudowanego na przeciwprostokątnej jest równe sumie pól kwadratów
zbudowanych na przyprostokątnych.

Szczepan Jeleński w książce Śladami Pitagorasa przypuszcza, że w ten
sposób mógł udowodnić swoje twierdzenie sam Pitagoras.

Powyższy dowód, choć prosty, nie jest elementarny w tym sensie, że jego
poprawność wymaga uprzedniego uzasadnienia, że pole kwadratu złożonego z
trójkątów i mniejszych kwadratów jest równe sumie pól tych figur. Może
się to wydawać oczywiste, jednak dowód tego faktu wymaga uprzedniego
zdefiniowania pola, na przykład poprzez konstrukcję miary Jordana.

3.2 Dowód czysto geometryczny
-----------------------------

Następujący dowód znajduje się w Elementach Euklidesa i oparty jest na
spostrzeżeniu, że pola dwu mniejszych kwadratów zbudowanych na
przyprostokątnych trójkąta prostokątnego ΔABC są równe polom
odpowiednich prostokątów na jakie wysokość CD dzieli kwadrat zbudowany
na przeciwprostokątnej.

Dla dowodu zauważmy, że pole kwadratu ACJK jest równe podwojonemu polu
trójkąta ΔKAB – podstawą trójkąta ΔKAB jest bok KA kwadratu, a wysokość
trójkąta jest równa bokowi CA tego kwadratu. Podobnie, pole prostokąta
AEGD jest równe podwojonemu polu trójkąta ΔCAE – podstawą trójkąta ΔCAE
jest bok AE prostokąta, a wysokość trójkąta jest równa bokowi EG
prostokąta. Jednak trójkąty ΔKAB i ΔCAE są przystające, co wynika z
cechy "bok-kąt-bok" – \| KA \| = \| CA \| , \| AB \| = \| AE \| i kąt
jest równy kątowi – a zatem mają równe pola, skąd wynika, że pole
kwadratu ACJK jest równe polu prostokąta AEGD.

Analogicznie (rozważając trójkąty ΔCBF i ΔHBA można udowodnić, że pole
kwadratu CBHI jest równe polu prostokąta BFGD. Stąd, suma pól obu
kwadratów równa jest polu kwadratu AEFB.
